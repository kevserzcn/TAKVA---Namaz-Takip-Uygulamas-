# TAKVA-Namaz Takip Uygulaması
C# ile kodladığım namaz takibine ve kılınışına yardımcı olmak amacıyla tasarlanmış projemdir. Bu proje MsSQL kullanarak veritabanından veri çekmeyi, veritabanına veri göndermeyi ve API ile internet üzerinden veri çekmeyi pekiştirmemi sağlayan bir projedir.
# Bu projeyi yaparken nelere dikkat ettim?
Bu projeyi tasarlarken en büyük amacım sadelik ve basitlik oldu. Bunun sebebi her yaş grubundan insana kolayca hitap edebilmektir. Çocuktan yaşlısına herkesin kolayca açıp namaz vakitlerini bulundukları şehre göre öğrenebildikleri, o gün içinde kılıp kılmadıkları namazları saati saatine kaydedip kılınmayan namazları kazaya düşürüp kılma sorumluluğunu kazandıran, namaz esnasında okunan sure ve dualara kolay erişim sağlatan, zikir ve tesbihatta yardımcı olacak tüm zikirleri mealleri ile içeren bir uygulamadır.
Uygulama isminin 'Takva' olmasının sebebi bu kelimenin anlamıdır. Takva kulun, azametinden korkarak ve rahmetini ümit ederek Rabb'ine karşı olan kulluk görevlerini yerine getirmesi, günahtan kaçınma anlamına gelir. Namaz insanın Allah'a karşı en büyük kulluk görevlerinden bir tanesidir. Namaz kılan insan günahtan kaçınır, Allah'ı her daim hatırlar. Bu güzel anlamdan dolayı uygulamama bu ismi vermenin yakışacağını düşündüm.
Bu uygulama tasarlanırken özellikle yeşil tonlarını tercih ettim. Bunun sebebi hem İslamiyetin renginin yeşil oluşu hem de insanların uygulamaya girdiği anda gözleri ve gönülleri ferahlatan bir renk olması. Kişinin kalbine ve ruhuna ferahlık getiren Namaz ibadetine en yakışır rengin yeşil olacağını düşündüm.
Ayrıca 'Rastgele Hadis' şeklinde bir buton koyarak Peygamber Efendimizin güzel hadislerini insanlara hatırlatan, onlar üstünde düşünmelerine yardımcı olacak bir seçenek sunmanın uygulama için iyi bir tercih olduğunu düşündüm.
Tüm bu çerçeveler içerisinde en büyük namaz dostunuz olan Takva isimli uygulamamı sizlerle paylaşmaktan mutluluk duyuyorum.
